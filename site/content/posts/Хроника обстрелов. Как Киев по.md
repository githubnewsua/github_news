---
title: "Хроника обстрелов. Как Киев пострадал от оккупантов за три месяца войны"
date: Sun, 05 Jun 2022 12:08:00 +0300
draft: false
---
Источник: Новое Время https://nv.ua/kyiv/vzryvy-v-kieve-skolko-raz-rossiya-obstrelivala-stolicu-hronika-novosti-kieva-50238855.html


Понад 200 будівель пошкоджено в Києві через обстріли російськими снарядами. З них абсолютна більшість — житлові будинки, понад 208. Попри прагнення «другої армії світу» захопити столицю за «два-три дні», єдине, на що виявилися спроможними росіяни — системно запускати ракети у напрямку житлової забудови. Більшість з них збиває українська протиповітряна оборона, однак навіть це не рятує місто від постійних повітряних атак, одна з яких сталася сьогодні, 5 червня. 

Перші вибухи Київ почув удосвіта 24 лютого 2022 року. О п’ятій ранку російський диктатор Володимир Путін оголосив про ухвалення рішення про початок проведення «спецоперації» на Донбасі після прохання угруповань «ДНР» і «ЛНР». Менш ніж за півгодини після цього, у низці міст України почули вибухи, і столиця не стала винятком. Перші сирени в місті пролунали близько сьомої ранку, а близько восьмої Київська міська державна адміністрація звернулася з повідомленням про повітряну загрозу.

Звуки вибухів 24 лютого чули мешканці різних районів Києва. Тоді не було зрозуміло, чи це працює протиповітряна оборона, чи десь сталося влучання. Поблизу станції метро Голосіївська знайшли збиту ракету, а кияни зрозуміли, що частина з почутих гучних звуків — робота ППО.

На другий день війни обстріли Росією Києва продовжилися. Близько четвертої ранку ворожі снаряди влучили в житловий будинок на вулиці Кошиця на Позняках: на рівні двох перших поверхів однієї секції та восьмого-дев'ятого поверхів другої секції. У будівлі сталася пожежа, внаслідок якої постраждало восьмеро людей.

Столиця ще не встигла оговтатися від влучання снарядів у житловий будинок, а вже ввечері 25 лютого мешканці лівого берега міста почули п’ять гучних вибухів, особливо чутно було у районі Троєщини. Ворог намагався атакувати ТЕЦ-6, яка забезпечує гарячою водою і теплом житловий та соціальний фонд у п’яти районах Києва (Дарницькому, Деснянському, Оболонському, Подільському, Шевченківському). На щастя, теплоелектроцентраль не була суттєво пошкоджена та продовжила роботу в звичайному режимі.

Ніч з 25 на 26 лютого була дуже складною для мешканців столиці. Ворог саме намагався прорватися до Києва проспектом Перемоги, обстріляв військову частину поблизу станції метро Берестейська, поруч з якою тривали вуличні бої.

Вранці 26 лютого російська ракета влучила у 17 та 18 поверхи житлової багатоповерхівки на проспекті Лобановського. Внаслідок удару сталося руйнування кількох поверхів, людей евакуювали, на щастя обійшлося без загиблих. Поруч із будівлею не розташовані стратегічні та військові об'єкти. Ціллю ракети міг бути міжнародний аеропорт Київ. Внаслідок влучання снаряда також сталося загоряння складських приміщень у Солом’янському районі.

До 1 березня у Києві активно тривала боротьба з диверсійно-розвідувальними групами, українські захисники не дали ворогу прорватися до столичної гідроелектростанції, бої тривали в Оболонському районі, а ближче до вечора місто почуло новий вибух та дим біля телевежі поруч зі станцією метро Дорогожичі.

Дві ворожі ракети не поцілили в саму телевежу, однак пошкодили трансформаторну підстанцію та апаратну. На деякий час у місті перервалося телетранслювання, яке згодом відновили. На жаль, жертвами обстрілу стали п’ятеро цивільних, ще п’ятьох госпіталізували. Київська телевежа розташована на вулиці Дорогожицькій, поруч — меморіальний комплекс Бабин Яр, присвячений жертвам Голокосту.

Ввечері 2 березня російською ракетою було пошкоджено тепломережу, будівлю відділення поліції та торговельні установи поблизу Південного вокзалу Києва. Внаслідок цього постраждала одна людина, яку швидко ушпиталили. За інформацією радника голови МВС Антона Геращенка, крилату ракету, яка «призначалася одному з центрів управління», збила українська ППО. Офіс генерального прокурора розпочав кримінальне провадження.

Нові обстріли сколихнули Київ у ніч на 3 березня. Мешканці різних районів міста почули щонайменше чотири потужні вибухи, які потрапили в прямий ефір іноземних ЗМІ.

Роботу українського ППО та вибухи неподалік від міста кияни чули ледь не щодня, а нові влучання сталися 14 березня. Першою ціллю окупанта в той день знову став житловий будинок. Близько 5 ранку у багатоповерхівку на Оболоні влучив невідомий ворожий снаряд. Внаслідок цього було частково зруйнувано сходову клітину з першого до третього поверху, а також фасад будинку з першого до дев’ятого поверху, почалася пожежа у квартирах. Через обстріл загинула одна людина, ще десятьох було поранено.

За кілька годин три російські ракети влучили в завод Антонов у Києві. Рятувальники госпіталізували трьох людей. Пожежу на підприємстві ліквідували.

Близько 11 ранку 14 березня українська ППО збила ракету над Подільським районом Києва. Уламки впали у житловому масиві Куренівка та повністю знищили тролейбус, який, на щастя, був без пасажирів. Внаслідок вибуху загинула одна людина, ще шістьох було поранено. З вікон житлових будинків поруч повилітали шибки, були пошкоджені балкони та комерційні приміщення.

Ближче до вечора стало відомо, що російський снаряд влучив у ТРЦ Lavina Mall на околиці Києва. Девелопер прокоментував, що пошкодження були завдані не значні.

Вранці 15 березня російські снаряди влучили в житлові будинки в трьох районах Києва: Святошинському, Подільському та Дарницькому. На житловому масиві Виноградар у Подільському районі було пошкоджено десятиповерховий житловий будинок, там сталася пожежа, яку вдалося ліквідувати. Відомо про одну госпіталізовану людину.

Також ДСНС повідомили про влучання російських боєприпасів у двоповерховий приватний житловий будинок у районі Осокорків. На щастя, обійшлося без жертв і потерпілих.

Згодом стало відомо, що між четвертою та п’ятою ранку снаряди РФ влучили у дві багатоповерхівки в Святошинському районі. У 16-поверховому будинку спалахнула пожежа, яка охопила всі поверхи будівлі. Рятувальникам вдалося врятувати більше ніж 40 людей, але четверо загинули.

15 березня вибухова хвиля від ворожого снаряда пошкодила район станції метро Лук’янівська в центрі міста. Вибило шибки станції та будинків поруч, сталося руйнування фасаду одного з приміщень заводу Артема.

Після трагічного 15 березня російські війська продовжили атакувати столицю. Вранці 16 березня уламки ворожого снаряда спричинили часткове обвалення житлового будинку в Шевченківському районі. У 12-поверхівці зруйнували останній і технічний поверхи. Також пошкодили сусідню дев’ятиповерхівку. Постраждало двоє людей.

Ввечері того ж дня РФ не зупинялася та продовжила обстрілювати житлові будинки. Цього разу під прицілом опинилися кілька будинків у Подільському районі. На щастя, минулося без жертв.

17 березня — четвертий день безупинних обстрілів житлового фонду Києва. Вночі уламки збитої ракети влучили в багатоповерхівку в Дарницькому районі столиці. Це спричинило загоряння квартир на 16 поверсі й технічного поверху. Загинула одна людина, а ще троє — постраждали.

Ввечері того ж дня загинула ще одна людина — через обстріл Святошинського району. Уламки ворожої ракети впали на територію житлового комплексу та складів: спалахнули приміщення та два автомобілі.

18 березня Росія продовжила атакувати цивільне населення Києва. Вранці окупанти знову обстріляли Подільський район столиці. Збита ракета пошкодила вісім житлових будинків, школи та дитячий садок. Одна людина загинула, ще 19 — постраждали, четверо з них — діти.

Ближче до вечора окупанти вдруге за добу завдали ударів по Святошинському району. Снаряд влучив у подвір'я житлового будинку у зоні приватної забудови та пошкодив десятки будівель, автомобілі й торгове приміщення. Жертв немає.

20 березня уламок російського снаряда знову потрапив у Святошинский район — у двір багатоповерхового житлового будинку. Вибух спричинив загоряння у квартирах на двох поверхах, майже вся будівля залишилася без вікон. На щастя, обійшлося без загиблих, але були постраждалі люди.

Ввечері 20 березня у Києві прогриміли гучні вибухи, які почули в кількох районах міста. Від ракетного обстрілу постраждав ТРЦ Retroville на Виноградарі та будинки навколо. Ворожий снаряд знищив автомобілі на паркінгу, суттєво пошкодив приміщення ТРЦ, а вибухова хвиля вибила шибки в навколишніх будинках. Внаслідок обстрілу загинуло восьмеро людей. Пожежу вдалося загасити тільки вранці 21 березня.

Представники ТРЦ впевнені, що приміщення можна відновити. Збитків зазнали офісні будівлі та спортивний центр Sport Life, які примикають до ТРЦ Retroville. Крім того, пошкоджені фасади з південно-східного боку Retroville, один із 8 входів у торговельно-розважальний центр. Розбито частину вітрин і завдано шкоди оздобленню всередині ТРЦ.

Причиною обстрілу торговельного центру стало відео в соціальній мережі TikTok, яке опублікував один з користувачів. Чоловік показав, що в ТРЦ розміщено техніку Збройних сил України, попри неодноразові заборони влади не ділитися інформацією про українські війська та не бути коригувальниками вогню. Тік-токера затримала Служба безпеки України.

22 березня уламки ракети впали у житловому масиві Оболонського району. Спалахнули два будинки та вантажівка. Загула одна людина, троє — постраждали. Ще одна ракета потрапила в річку Дніпро і не здетонувала. Це був снаряд системи залпового вогню Смерч.

Росія продовжила системні атаки на Київ. Цього разу під ударом опинилися Шевченківський і Святошинський райони столиці. У ніч на 23 березня під обстріл потрапили торговий центр, будинки у приватному секторі та багатоповерхівки. Сталася пожежа в приватному секторі, а у багатоповерхівці вибило шибки й двері на першому поверсі.

Ввечері мер Києва Віталій Кличко повідомив, що російські окупанти обстріляли паркінг торговельного центру в Подільському районі, внаслідок чого загинула одна людина.

24 березня, за місяць після початку повномасштабного воєнного вторгнення Росії на територію України, Київ знову опинився під прицілом. Російська ракета влучила у приватний будинок в Оболонському районі міста. В результаті розпочалася пожежа, потерпілих і загиблих немає.

Вранці 16 квітня окупанти знову обстріляли місто, вибухи сталися в Дарницькому районі. Міська влада не розповіла деталі обстрілів, відомо, що одна людина загинула, декілька людей госпіталізували.

Після тривалої паузи гучні вибухи знову пролунали в Києві 28 квітня. Російські окупанти завдали двох ракетних ударів по Шевченківському району та влучили у житлову багатоповерхівку. Внаслідок улучання ракети сталася пожежа, а перші два поверхи частково обвалилися. Через вибух постраждали 10 людей і загинула журналістка Радіо Свобода Віра Гирич.

У день обстрілу до Києва приїхав з офіційним візитом генсек ООН Антоніу Гуттеріш. Він сказав журналісту ВВС, що шокований тим, що сталося.

Вранці 5 червня Росія знову атакувала Київ ракетами. Вибухи пролунали в Дарницькому та Дніпровському районах столиці близько шостої ранку. Київська міська державна адміністрація поки не розголошує деталі обстрілу, однак відомо, що окупанти били по об'єктах інфраструктури, одну людину госпіталізовано.

Присоединяйтесь к нам в соцсетях Facebook, Telegram и Instagram.
