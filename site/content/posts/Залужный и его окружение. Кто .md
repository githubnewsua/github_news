---
title: "Залужный и его окружение. Кто консультирует главного генерала страны"
date: Thu, 03 Nov 2022 18:53:00 +0200
draft: false
---
Источник: Новое Время https://nv.ua/ukraine/events/valeriy-zaluzhnyy-kto-sovetniki-i-konsultanty-generala-novosti-ukrainy-50281422.html


 Попри те, що з початку повномасштабного вторгнення Росії український командувач не дає інтерв'ю ЗМІ, важко сказати, що його персона є terra incognita для широкої громадськості.



Його біографія відома. Закінчив військовий виш вже за часів незалежної України, а не СРСР. Поступово йшов сходами військової служби нагору, не перестрибуючи сходинки. Спочатку — заступник командира бригади на Львівщині, згодом — очільник військового формування на Волині.

З початку бойових дій на Донбасі обіймав посади в штабі українського угруповання військ.

В липні 2021 року за рішенням президента Володимира Зеленського став головнокомандувачем ЗСУ.

На нього поклали завдання за пів року підготувати країну до вторгнення з боку північного сусіда і відбити напад. На думку багатьох західних експертів, поки що це йому успішно вдається робити.

Стрімкі та зухвалі операції ЗСУ, як, наприклад, оборона Києва і звільнення Харківщини, вже вивчають і аналізують в провідних арміях світу, беручи їх за зразок сучасної військової науки.

Зрозуміло, що військові дії розробляються не одноособово Залужним, а керівництвом Генштабу на чолі з генералом Сергієм Шапталою. Він обійняв свою посаду одночасно з Залужним — в кінці липня минулого року.

Безпосередньо в главкома є два заступники: генерал-лейтенант Євген Мойсюк і генерал-полковник Микола Балан.

Євген Мойсюк, 43 роки, відомий як колишній командувач Десантно-штурмових військ, а до того — командир 81-ї аеромобільної бригади і комбат десантно-штурмового батальйону 25-ї бригади.

Його підрозділи і особисто Мойсюк виконували найскладніші завдання на ділянках фронту Донбасу в 2014—2015 роках: Савур-Могила, Амвросіївка, Донецький аеропорт. Зараз саме Мойсюк разом з міністром оборони Олексієм Резніковим зазвичай бере участь в засіданнях так званої групи Рамштайн, де західні партнери України обговорюють питання надання зброї для ЗСУ.

В іншого заступника Залужного — 53-річного Миколи Балана — майже вся професійна кар'єра була пов’язана не з ЗСУ, а з Національною гвардією (а до того — Внутрішніми військами МВС). Він був керівником Кримського управління ВВ МВС, а під час окупації Криму росіянами не зрадив присязі та вивів свій підрозділ з півострова. На материковій Україні став заступником командувача новоствореної Нацгвардії. Воював на Донбасі.

З червня 2019 до кінця січня поточного року очолював Національну гвардію. Залишив посаду після трагічної історії з розстрілом нацгвардійців на заводі Південмаш.

Окрім того, ще з минулого року тягнеться шлейф кримінальної справи, де підозрюваним є його товариш, колишній заступник керівника Кримського управління МВС Микола Федорян.

Його затримали два роки тому на адмінмежі з Кримом українські правоохоронці за підозрою в держзраді.

У телефоні затриманого знайшли переписку з генералом Баланом, згідно з якою очільник Нацгвардії начебто допомагав товаришу і його родичам перетинати кордон з окупованим півостровом. Наразі справа Федоряна слухається в суді, він перебуває під арештом, а чинному заступнику Головнокомандувача ЗСУ жодних підозр не висували.

З радниками, штатними і позаштатними, Валерія Залужного ситуація більш заплутана.

Восени минулого року колишній очільник Правого сектору і командир Української добровольчої армії Дмитро Ярош публічно повідомив, що Головнокомандувач призначив його своїм радником, і навіть продемонстрував посвідчення.

Однак у Генштабі згодом заявиили, що 20 листопада 2021 року Залужний взагалі скасував інститут позаштатних радників і створив замість них громадські експертні групи.

Навесні цього року під час повномасштабної війни ветеран американської армії Ден Райс заявив, що є спеціальним радником главкома ЗСУ. В цій якості він дав вже два інтерв'ю державному інформаційному агентству Укрінформ.

В них він, зокрема, із захопленням розповідав про особистість Залужного.

«Я вважаю, що генерал Залужний — дивовижний лідер, і ви можете бачити цю дисципліну в армії. Я працював із військовими по всьому світу, навчався в Академії Вест-Пойнт, тричі був у військових відрядженнях в армії США, тому я можу помічати певні речі», — так охарактеризував його Ден Райс.

«Я мав із генералом Залужним двогодинну бесіду і, занурившись у його минуле та у перебіг цієї війни, знайшов його історію абсолютно дивовижною. Але я також розмовляв із командирами — всі вони обожнюють його», — додав він.

Райс також сказав, що як радник главкома ЗСУ він також інспектував лінію фронту на Донбасі.

Крім того, на початку вторгнення 24 лютого Залужний оприлюднив фото роботи в Генштабі зі своїм попередником — генералом Віктором Муженком — і подякував йому за «підтримку і безцінний досвід». Це дало підстави для розмов, що Муженко нібито став радником нового командувача української армії.

Однак на запит ВВС з проханням надати перелік усіх штатних радників Залужного в Генштабі відповіли, що з 1 жовтня поточного року цей інститут теж скасований.

 Замість радників у Залужного з’явилися посади головних консультантів. Цих осіб усього сім, і серед них немає ні Дена Райса, ні Дмитра Яроша, ні Віктора Муженка.

ВВС розбиралась, хто ті люди, які зараз надають консультації головнокомандувачу українського війська.

За напрямком «політика» головним консультантом є 60-річний Віктор Назаров. Це відомий український воєначальник доволі складної долі.

Генерал-майор Назаров є земляком Залужного, обидва народились в Новоград-Волинському на Житомирщині, і обидва працювали на штабних посадах в зоні АТО на Донбасі.

Назаров тривалий час був заступником начальника головного оперативного управління Генштабу, а з початком війни на Донбасі в 2014-му очолив штаб АТО, тобто відповідав за планування всіх військових операцій.

Однак саме на цій посаді сталася подія, яка суттєво змінила долю генерала. В ніч на 14 червня 2014 року проросійські бойовики збили український літак Іл-76МД над аеропортом Луганська. Загинули 49 українських військових.

Через пів року після трагедії правоохоронці затримали Назарова в Києві, йому інкримінували недбалість при плануванні цієї операції. Начебто він не взяв до уваги повідомлення розвідки про перебування біля аеропорту груп бойовиків, озброєних ПЗРК (переносними зенітно-ракетними комплексами).

Свою провину Назаров так і не визнав. «Це взагалі навіть не абсурдне, а ідіотське звинувачення», — так коментував він пред’явлену йому підозру.

Судовий процес над бойовим генералом тривав сім років. В березні 2017 року Павлоградський суд на Дніпропетровщині засудив його до семи років за ґратами за службову недбалість. Цей вирок в грудні 2020-го підтримав апеляційний суд. Однак 21 травня 2021 року Верховний Суд скасував ці рішення і заявив, що колишній начальник штабу АТО не вчиняв кримінального правопорушення.

Слід зауважити, що протягом усього розгляду на підтримку Назарова публічно висловлювались українське військове командування і західні колеги, зокрема екскомандувач американської армії в Європі Бен Годжес.

Крім Назарова, за напрямком «політика» Валерія Залужного консультує Едуард Щеглов.

Йому 57 років, і його політичне життя пов’язане з Одесою. Він був найближчим соратником колишнього мера міста Едуарда Гурвіца і навіть очолював список його партії на останніх місцевих виборах.

За часи мерства Гурвіца (2005—2010) Щеглов був депутатом Одеської міськради і очолював управління інформації в міськраді. На цій посаді запам’ятався проукраїнськими діями і заявами, наприклад, на підтримку зносу пам’ятника Володимиру Леніну в центрі Одеси.

За напрямками «безпека» головними консультантами Залужного є Сергій Боровий і Володимир Мєчов.

Перший є ветераном Управління державної охорони (УДО). Це спеціальна силова структура, яка відповідає за безпеку перших осіб держави.

50-річний Володимир Мєчов зараз займається бізнесом і є головою Всеукраїнської асоціації вендінгу (це продаж товарів і послуг через торгові автомати). Також, за даними держреєстрів, він є засновником чи керівником кількох будівельних компаній і фірм з продажу нерухомості.

Входив до складу Ради підприємців при Кабінеті Міністрів.

Однак Мєчов має і військове минуле. Він, як і Назаров, закінчив Київське військове командне училище і має досвід служби в ВДВ (високомобільних десантних військах).

Особливо тісні стосунки в нього склалися з 79-ю аеромобільною бригадою, що дислокується в Миколаєві.

Зокрема, в червні 2019 року він виклав на своїй сторінці в фейсбуці фото зі своїми друзями — колишніми бійцями 79-ї бригади: полковником Валерієм Гудзем (загинув 12 березня 2022 року), генералом Юрієм Галушкіним (колишній командувач ВДВ і сил тероборони) і Героєм України, капітаном Валерієм Чибінеєвим (загинув 3 березня 2022 року).

Є в Мєчова і фото з Валерієм Залужним. Главком ЗСУ — на світлині з Мєчовим і Чибінєєвим на врученні останньому відзнаки почесного громадянина Бердянська 18 лютого 2022 року.

Однак справжнім захопленням Володимира Мєчова є карате.

Він займається сам і тренує учнів у школі бойових мистецтв у Києві, а також очолює компанію, що продає екіпіровку для карате. Мєчов навіть записав і виклав на YouTube відео зі своїм майстер-класом з карате на «скляному» пішохідному мосту в Києві.

За економічним напрямком головним консультантом Залужного є Оксана Шерстюк.

Вона є фінансистом з понад 20-річним досвідом, ексдиректором операційних департаментів банків України, а також експертом з міжнародних стандартів обліку, комплаєнсу та оцінки ризиків.

За напрямок «забезпечення» відповідає 48-річний Сергій Мельник. У період 2019—2021 років він був керівником лікувально-оздоровчого санаторію Жовтень, що майже 50 років функціонує в елітному передмісті Києва Кончі-Заспі. Це один із найбільших реабілітаційних центрів України, де зокрема проходять оздоровлення учасники бойових дій.

Станом на 2021 рік активи санаторію оцінювались в майже 22 млн гривень, а річний дохід складав 13 млн гривень.

Мельник залишив посаду директора санаторію наприкінці 2021 року, а вже на початку поточного було розпочате судове провадження про банкрутство Жовтня.

Цю процедуру ініціювали електро- і газопостачальники, які вказують на багатомільйонну заборгованість санаторію перед кредиторами. Розгляд справи ще не завершено.

В грудні 2019 року в інтерв'ю ЗМІ Сергій Мельник казав, що землі санаторію доводиться захищати від «рейдерів», що поклали око на велику територію Жовтня в елітному селищі на березі Дніпра.

«Кожен день хочуть зайти інвестори, так звані рейдери, кожен день відбиваєшся. Знаєте, скільки сотка землі коштує в Конча-Заспі? Тож дуже важко втримати таку локацію», — казав він.

Ким працює Мельник після звільнення, невідомо, однак в його фейсбуці місцем роботи вказано ЗСУ.

За стратегічні комунікації в команді Залужного відповідає Людмила Долгоновська, 35 років.

Вона є кандидатом філософських наук і співзасновницею громадської організації Мережа захисту національних інтересів АНТС.

Це об'єднання вказує своїм завданням «суб'єктивізувати Україну як лідера регіону і „м'яку“ силу, трендсеттера демократичних перетворень на пострадянському просторі». Головою правління є колишня депутатка і ексочільниця парламентського комітету у закордонних справах Ганна Гопко.

Долгоновська була її помічницею під час роботи в парламенті. До цього в 2016—2018 роках вона очолювала управління стратегічних комунікацій Луганської обласної державної адміністрації. На той період ОДА очолював Юрій Гарбуз.

З 2020 року Долгоновська працює над стратегічними комунікаціями в апараті головнокомандувача ЗСУ.

У коментарі для журналу Time Валерій Залужний зізнався, що в професійному плані вважає своїм вчителем нинішнього військового опонента — керівника російського генштабу Валерія Герасимова.

Щодо інших джерел натхнення, то на прохання ВВС в апараті головнокомандувача повідомили, що Залужний з дитинства надихався книгами з історії воєн і вивчав їх: «Військова історія — це його захоплення з дитинства. Військова справа — це його життя».

Хочете отримувати головні новини в месенджер? Підписуйтеся на наш Telegram або Viber!
