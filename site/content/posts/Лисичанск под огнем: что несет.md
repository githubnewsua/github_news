---
title: "Лисичанск под огнем: что несет «русский мир» в Луганскую область — репортаж DW"
date: Sat, 28 May 2022 12:12:00 +0300
draft: false
---
Источник: Новое Время https://nv.ua/ukraine/events/lisichansk-gorodu-v-luganskoy-oblasti-grozit-okkupaciya-dw-50245800.html


 Їхати в Лисичанськ треба на максимальній швидкості. На трасі, що веде до міста, штраф за порушення правил дорожнього руху точно не випишуть, а от покаранням за повільність може стати російська міна. Цей шлях, який через його гуманітарне значення називають «дорогою життя», росіяни намагаються будь-що взяти під свій контроль, щоб ізолювати Лисичанськ та сусідній Сєвєродонецьк.

Моторошно порожні вулиці промислового міста з довоєнним населенням у 100 тисяч людей нині нагадують Прип’ять після аварії на ЧАЕС. З тією різницею, що у Прип’яті не було руйнувань, а у Лисичанську понівечені обстрілами аптеки, магазини та житлові будинки — на кожному кроці. Як похмуро пожартував один з військових — «архітектура артилеризму», наслідок експансії «русского мира» на Донбасі.

Читайте також: Чи стане Сєвєродонецьк другим Маріуполем? Сергій Гайдай про ситуацію на Луганщині

Сирен повітряної тривоги, які щоденно лунають в українських містах від Краматорська до Львова, у знеструмленому Лисичанську не чути. Та й потреби в них тут немає, адже місто хаотично обстрілюють з артилерії: «прилетіти» може будь-якої миті та будь-де.

Замість сирени про загрозу попереджають вибухи. Щоправда, часу на те, щоб сховатися в укритті, таке «оповіщення» не залишає. Тут діє правило: чуєш свист або вибух поруч — падай на землю. Місцеві за три місяці навчились розрізняти «прильоти» та «виходи» і на останні просто не реагують.

Єдине людне місце у Лисичанську — гуманітарний центр. На ґанку та у холі будівлі — декілька десятків людей, переважно старшого віку. Хтось чекає на евакуаційний автобус, хтось — на підвезення питної води. Водопостачання у місті відсутнє, так само як світло, газ та мобільний зв’язок.

75-річна Віра Павлівна вже декілька годин чатує на машину, що має привезти воду. За розкладом у місті — лише комендантська година. Попри вибухи, що лунають все частіше і ближче, жінка не їде, адже можливість отримати десять літрів питної води випадає лише раз на два-три дні.

«Дуже страшно, оце бухкання над головою, — каже Віра Павлівна. — Це не життя, хлопці, ми у підвалі живемо, лише вдень виходимо». Розмов про політику вона, як і більшість місцевих, уникає. Люди бояться переслідувань, якщо місто захоплять росіяни. «Все, тепер мене розстріляють, аби не патякала, — жінка ніби жартує, проте раптом починає плакати. — А кіт тоді на кого залишиться, це ж кіт моїх дітей».

Діти Віри Павлівни поїхали в Дніпро, вмовляли евакуюватися і її, проте жінка відмовилася. «А жити за що, на пенсію хіба? — пояснює вона. — Там за квартиру заплатиш, а далі що?». Таких людей, як Віра Павлівна, у Лисичанську залишилось близько 20 тисяч. У сусідньому Сєвєродонецьку, що розташований на іншому березі Сіверського Донця та ще більше потерпає від обстрілів — 12−13 тисяч. Ці цифри — дуже приблизні оцінки місцевої влади та волонтерів, адже точно порахувати цивільних, які ховаються по підвалах, під обстрілами неможливо.

Читайте також: «Космічні» ціни, тортури й вилучення підручників: що відбувається в окупованій Луганщині

Значна частина тих, хто залишився, — пенсіонери. Втім, в одному з приміщень місцевого сховища зустрічаємо трьох маленьких дітей. Хлопчик, якому на вигляд не більше п’яти років, наполегливо пригощає нас цукерками з гуманітарної допомоги. Після трьох місяців у підвалі діти раді будь-яким гостям.

Питаємо, чим вони тут займаються весь час. «Розмальовки розмальовуємо, уроки робимо», — відповідає дівчинка із запаленими від життя під землею очима. «Вже ні, — заперечує інший хлопчик. — Але коли буде світло, тоді знов буде математика, українська мова». Діти кажуть, що батьки відмовились евакуюватись, бо не знають, де нині безпечно.

Тисячі мирних мешканців, які залишились в Лисичанську та Сєвєродонецьку, повністю залежать від гуманітарної допомоги. Якщо десь ще можна придбати їжу, то лише за готівку, а банкомати в знеструмлених містах не працюють. Доставляти харчі стає все складніше — водії бояться їздити під вогнем артилерії. І хоча «дорога життя», що веде з Бахмута в Лисичанськ, поки не контролюється російськими військами, на неї вже виходили диверсанти. Під загрозою також альтернативний шлях — частково ґрунтова дорога, проїхати якою звичайною автівкою вкрай важко.

Можливостей для постачання їжі в Лисичанськ та Сєвєродонецьк, а також для евакуації стає все менше, визнає керівник Луганської військово-цивільної адміністрації Сергій Гайдай. «Ми три місяці намагалися достукатися до людей, щоб вони виїжджали, тому що ці міста, на жаль, будуть зруйновані росіянами, — пояснює він. — Але ж ми займаємось евакуацією, а не депортацією». Евакуація проводиться і зараз. «Навіть якщо десять людей попросять про евакуацію, ми будемо намагатися їх вивезти, адже це наші громадяни, це українці», — запевняє Гайдай.

Нині з міст та селищ Луганщини раз на декілька днів вдається евакуювати лише декілька десятків мешканців. Невеличка група тих, хто погодився виїхати, чекає на евакуаційну вантажівку в гуманітарному центрі Лисичанська. Більшість — всередині будівлі. Волонтери бояться, що скупчення людей на вулиці може викликати вогонь російської артилерії.

Втім, декілька людей сидять на вулиці. Їх вивезли з Білогорівки, де точаться ще запекліші бої, тож на постійні вибухи вони зовсім не звертають уваги. «Там взагалі дупа повна, — каже чоловік з групи. — У Лисичанську ще тихо». Питаємо, чому погодились на евакуацію лише зараз. «Думали, нас омине, — пояснює пенсіонерка Галина. — Страшно, а жити хочеться».

Попереду у Галини — небезпечна дорога в Бахмут. У тих, хто залишається в Лисичанську — нескінченні обстріли, життя без води і їжі та, ймовірно, окупація. Проте дехто з них навіть за цих обставин не втрачає оптимізму. Жінка, яка вийшла з укриття подихати свіжим повітрям та побачити денне світло, раптом цікавиться, чи зустрічатимемось ми з українськими військовими. «Передайте нашим хлопцям, нехай женуть всіх до чорта звідси, наші захисники повинні нас захистити, — просить вона. — Це мій Донбас, я тут народилась, все буде добре».
